---
title: ആൻ  ബോർഡ് പ്ലീനാലയുടെ ഡെപ്യൂട്ടി ചെയർ രാജിവെച്ചു
subtitle: പദവി സ്വന്ത താൽപര്യങ്ങൾക്കു ഉപയോഗിച്ചെന്ന് ആരോപണം.
category:
  - Ireland News
author: സ്വന്തം ലേഖകൻ
date: 2022-07-09T17:28:51.988Z
featureImage: /uploads/anbord-pleanala.png
---
ഡബ്ലിൻ :  ആൻ ബോർഡ് പ്ലീനാലയുടെ (എബിപി) ഡെപ്യൂട്ടി ചെയർ പോൾ ഹൈഡ് രാജിവച്ചു.

ഹൈഡ് തന്റെ രാജിക്കത്ത്  ഹൗസിംഗ് മന്ത്രി ഡാരാഗ് ഒബ്രിയന് സമർപ്പിച്ചതായി ഹൗസിംഗ് ഡിപ്പാർട്ട്‌മെന്റ് വക്താവ് സ്ഥിരീകരിച്ചു.

ഇത്തരത്തിൽ ഉള്ള ഉയർന്ന പദവികളിൽ ഇരിക്കുന്ന നേതാക്കൾ  താൻ ചെയ്‌യുന്ന ജോലിയെ സ്വന്ത താല്പര്യങ്ങള്ക്കായി ഉപയോഗിക്കാനുതകുന്ന തരത്തിൽ ഉള്ള യാതൊരു ബിസിനസ്സോ മറ്റ് കാര്യങ്ങളോ ഇല്ലെന്നു ഓരോ പ്രോജക്ടിന് മുൻപും സമ്മതിക്കേണ്ടതുണ്ട്. എന്നാൽ ഈ   താൽപ്പര്യ വൈരുദ്ധ്യങ്ങൾ താൻ പ്രഖ്യാപിച്ചിട്ടില്ലെന്ന ആരോപണത്തെത്തുടർന്ന് ഒന്നിലധികം ആസൂത്രണ തീരുമാനങ്ങൾക്കായി മുതിർന്ന അഭിഭാഷകൻ റെമി ഫാരെലിന്റെ നേതൃത്വത്തിൽ ഇദ്ദേഹത്തിനെതിരെ   നടന്നുകൊണ്ടിരിക്കുന്ന അന്വേഷണത്തിനിടയിലാണ് ഹൈഡ് രാജിവച്ചത്.

ജൂൺ അവസാനത്തോടെ പൂർത്തിയാക്കേണ്ടതായിരുന്ന റിപ്പോർട്ട്  ഒരു മാസത്തേക്ക് മാറ്റിവച്ചതിന് പിന്നാലെയാണ്  ആസൂത്രണ അതോറിറ്റിയുടെ ഡെപ്യൂട്ടി ചെയർ എന്ന പദവിയിൽ നിന്ന് ഹൈഡ് പിന്മാറിയത്.

2019 ൽ ഈ റോൾ ഏറ്റെടുത്ത ഹൈഡ്, താൽപ്പര്യ വൈരുദ്ധ്യങ്ങളെ കുറിച്ച് തനിക്കെതിരെ ഉന്നയിച്ച എല്ലാ ആരോപണങ്ങളും നിഷേധിച്ചിരുന്നു.

അന്വേഷണത്തിന്റെ ടേംസ് ഓഫ് റഫറൻസ് പ്രകാരം,   കോർക്കിലെ ബ്ലാക്ക്പൂളിലെ ഒരു ഭവന വികസനവുമായി ബന്ധപ്പെട്ട് എബിപി എടുത്ത തീരുമാനം ഉൾപ്പെടെ മൂന്ന് ആസൂത്രണ തീരുമാനങ്ങളിൽ ഫാരെൽ തന്റെ അഭിപ്രായം നൽകും.

ഹൈഡിന്റെ രാജിയെത്തുടർന്ന്, ലേബർ സെനറ്ററും ഹൗസിംഗ് വക്താവുമായ റെബേക്ക മൊയ്‌നിഹാൻ ഫാരലിന്റെ അന്വേഷണത്തിന്റെ പ്രസിദ്ധീകരണ റിപ്പോർട്ട്  വേഗത്തിൽ പുറത്ത് വിടാൻ ഒബ്രിയനോട് ആവശ്യപ്പെട്ടു.

വർഷാവർഷം  ബില്യൺസിന് മുകളിൽ വരുന്ന വികസനപദ്ധതികൾക്ക് അനുമതി കൊടുക്കുന്ന ഇത്തരത്തിൽ ഉള്ള നേതാക്കൾക്ക് അഴിമതി ഉണ്ടെന്നു പുറത്തുവന്നാൽ അത് അയർലൻഡിന് തന്നെ വലിയ നാണക്കേടായിരിക്കും.